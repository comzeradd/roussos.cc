title: Copyright Reform
date: 2019-03-05 11:13:39
slug: copyright-reform
tags: opensource, digitalrights, greek, political
files: censorshipmachine.jpg
---

![censorship machine](censorshipmachine.jpg)

Το Ευρωπαικό Κοινοβούλιο ετοιμάζει να ψηφίσει το τελικό κείμενο για την οδηγία "Πνευματικής Ιδιοκτησίας". Μέσα σε αυτή την οδηγία υπάρχουν δύο άρθρα που αν εγκριθούν θα αλλάξουν δραματικά τον χαρακτήρα του Internet. Προς το χειρότερο. Θα αλλάξει όχι μόνο ο τρόπος με το οποίο οι άνθρωποι το χρησιμοποιούν ως πλατφόρμα έκφρασης λόγου, αλλά θα επηρεάσεις αρνητικά ακόμα και τους ίδιους τους δημιουργούς, που υποτίθεται προσπαθεί να προστατέψει.

Παρακάτω είναι μια συνοπτική περίληψη των καταστροφικών συνεπειών, που θα γίνουν πραγματικότητα αν το Ευρωπαικό Κοινοβούλιο υπερψηφίσει την οδηγία.

### Άρθρο 13: Φίλτρα περιεχομένου (Upload filters)

* Τα εμπορικά sites και εφαρμογές, όπου χρήστες αναρτούν περιεχόμενο, πρέπει να καταβάλουν κάθε προσπάθεια ώστε **να έχουν αγοράσει εκ των προτέρων τις απαραίτητες άδειες για οτιδήποτε μπορεί να αναρτήσουν οι χρήστες τους**. Αυτό πρακτικά σημαίνει **το σύνολο της ανθρώπινης δημιουργίας** που διέπεται από περιορισμούς πνευματικής ιδιοκτησίας. Είναι προφανές πως κάτι τέτοιο είναι αδύνατο να εφαρμοστεί τόσο τεχνικά, όσο και οικονομικά. Ειδικά για μικρές πλατφόρμες και υπηρεσίες.
* Επιπρόσθετα, τα περισσότερα sites θα πρέπει να κάνουν ό,τι είναι δυνατόν ώστε να αποτρέψουν την ανάρτηση περιεχομένου απ' τους χρήστες τους, για το οποίο δεν έχουν την άδεια του δημιουργού. **Δεν θα έχουν άλλη επιλογή απ' το να εφαρμόσουν φίλτρα περιεχομένου**, τα οποία είναι ακριβά και αναποτελεσματικά.
* Σε περίπτωση που ένα δικαστήριο κρίνει πως τα φίλτρα δεν είναι επαρκώς αυστηρά, **τα sites θα είναι νομικά υπόλογα για τις παραβάσεις, σαν να τις έχουν διαπράξει τα ίδια**. Αυτή η νομική απειλή θα οδηγήσει αρκετές υπηρεσίες να υπερβάλουν στην εφαρμογή των φίλτρων ώστε να παραμείνουν ασφαλή από διώξεις. Γεγονός που **απειλεί την ελευθερία του λόγου στο διαδίκτυο**.
* **Το περιεχόμενο που θα αναρτούμε online δεν είναι πλέον άμεσα διαθέσιμο**, σε πολλές περιπτώσεις, καθώς θα πρέπει πρώτα να εγκριθεί απ' τα παραπάνω φίλτρα.
* **Αρκετές απ' τις υπηρεσίες που χρησιμοποιούμε σήμερα θα σταματήσουν να λειτουργούν εντός της ΕΕ**, υπό το φόβο διώξεων για παράβαση της οδηγίας ή για τη μη-αυστηρή εφαρμογή της.
* **Τα φίλτρα περιεχομένου θα βλάψουν και τους δημιουργούς.** Διασκευές, reviews, memes και άλλες κατηγορίες περιεχομένου που βασίζονται σε copoyrighted υλικό θα μπλοκάρεται απ' τα φίλτρα.
* **Θα είσαι ένοχος μέχρι να αποδείξεις το αντίθετο.** Ακόμα κι αν το περιεχόμενό σου ανήκει, θα φέρεις το βάρος της απόδειξης όταν τα φίλτρα θα το μαρκάρουν λανθασμένα ως παράβαση πνευματικής ιδιοκτησίας.
* **Θα επωφεληθούν οι μεγάλοι παίχτες της αγοράς**, καθώς είναι οι μόνοι που μπορούν να αντέξουν οικονομικά την εφαρμογή της οδηγίας.
* Τελικώς **λιγότερες νέες και καινοτόμες υπηρεσίες θα ξεκινούν εντός της ΕΕ**, γιατί το κόστος εκκίνησης θα είναι δυσβάσταχτο.

### Άρθρο 11: Φόρος συνδέσμων (Link tax)

* **Η αναπαραγωγή ειδήσεων με παραπάνω από μία λέξη ή περισσότερο από μια πολύ σύντομη περιγραφή, θα απαιτεί σχετική άδεια.** Αυτό πιθανότατα θα καλύψει και τις περιλήψεις (snippets) ειδήσεων που χρησιμοποιούνται κατά κόρον. Υπάρχει αρκετή ασάφεια ως προς το τι σημαίνει το "σύντομη περιγραφή", αλλά υπάρχει ο κίνδυνος να καταστεί νομικά επικίνδυνη η χρήση περιλήψεων με συνδέσμους.
* **Δεν υπάρχουν εξαιρέσεις**. Η οδηγία περιλαμβάνει ακόμα και ατομικές υπηρεσίες, μικρές ή μη-κερδοσκοπικές εταιρείες, blogs.
* Πολλοί θεωρούν πως η οδηγία θα δημιουργήσει έσοδα για τους ειδησεογραφικούς οργανισμούς από μεγάλες υπηρεσίες (πχ. Google News), που χρησιμοποιούν περιλήψεις άρθρων. Στην πράξη όμως, **θα πλήξει τους μικρούς παίχτες (πχ. blogs) και οι μεγάλες υπηρεσίες πιθανότατα θα αναστείλουν τη λειτουργία τους στην ΕΕ** αφαιρώντας απ' τα ειδησιογραφικά sites ακόμα και αυτή την κίνηση απ' τους συνδέσμους προς τα άρθρα τους.
* **Τελικώς η εφαρμογή της οδηγίας θα περιορίσει τη ροή της πληροφορίας και της ενημέρωσης.**

### Τι μπορείς να κάνεις

Ενημέρωσε τους ευρωβουλευτές. Πολλοί εξ αυτών θα υπερψηφίσουν είτε από άγνοια είτε από κακή πληροφόρηση. Επισκέψου το [saveyourinternet](https://saveyourinternet.eu/gr/), όπου υπάρχουν σχετικά στοιχεία επικοινωνίας. Με κόκκινο χρώμα είναι οι ευρωβουλευτές που έχουν ταχθεί υπέρ της οδηγίας στο παρελθόν.

Βοήθησε να ενημερωθούν καλύτερα για τους κινδύνους της οδηγίας. Αν σε βοηθάει στην επικοινωνία, μπορείς να χρησιμοποιήσεις όσα αποσπάσματα επιθυμείς απ' το παρόν κείμενο είτε ακόμα και ολόκληρο το κείμενο.

<hr>

*Comments and reactions on [Mastodon](https://libretooth.gr/@comzeradd/101697033952998203), [Diaspora](https://librenet.gr/posts/2262072), [Twitter](https://twitter.com/comzeradd/status/1102844413791924226).
