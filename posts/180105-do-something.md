title: Do something
date: 2018-01-05 12:57:00
slug: do-something
tags: political, life, greek
files: unequalscenes.jpg
---

![unequalscenes](unequalscenes.jpg)
<small>*Image credit: Johnny Miller, "Unequal Scenes"*</small>
<br><br>


> "Αν αποφασίσεις το που θες να εργάζεσαι με βάση το πως πληρώνεσαι,  τότε είναι πολύ πιθανόν να συμμετέχεις στην διαμόρφωση ενός κοινού μας  μέλλοντος όπως το οραματίζεται μια πολύ μικρή μειοψηφία του παγκόσμιου  πληθυσμού. Συνεισφέρουν τα αποτελέσματα της δουλειάς σου στη διαμόρφωση  ενός μέλλοντος που ΕΣΥ οραματίζεσαι;" ~ Pawel Stanczyk

Είναι δύσκολο να αντιληφθείς αυτό που σε περικλείει όταν είσαι μέρος  του. Είναι δύσκολο να αποστασιοποιηθείς όταν είσαι πολύ κοντά. Μια  νοητική άσκηση που προτείνουν οι δάσκαλοι και οι σοφοί της αρετής είναι  αυτή της εξωγήινης παρατήρησης.

Φαντάσου πως είσαι μέρος μιας  εξωγήινης αποστολής που επισκέπτεται τη γη. Πριν κάνετε την πρώτη επαφή  έχετε μείνει σε τροχιά γύρω απ’ αυτόν τον περίεργο μπλε πλανήτη και τον  παρατηρείτε. Πώς θα ξέρεις που πρέπει να προσεδαφιστείς; Που είναι το  “κέντρο” του ανθρώπινου πολιτισμού, αν δεν τον παρατηρήσεις πρώτα;

Αναλογίσου  λίγο αυτή την κατάσταση. Αναλογίσου να παρατηρείς ανθρώπους να  σπαταλούν την ενέργεια τους, τον χρόνο τους, την ευφυΐα τους (ατομική  και συλλογική) σε έργα και δράσεις που δεν παράγουν τίποτα στο τέλος  πέρα απ’ την αέναη ανατροφοδότηση και συντήρηση του τρόπου ζωής μιας  πολύ μικρής μειονότητας.
<br><br>

> "Αν οι μηχανές παράγουν όλα όσα χρειαζόμαστε, το μέλλον μας εξαρτάται  απ’ το πως θα τα διανέμουμε. Όλοι θα μπορούν να απολαύσουν μια πολυτελή  ζωή αν ο πλούτος που θα παράγουν οι μηχανές διαμοιράζεται, ή εναλλακτικά  οι περισσότεροι άνθρωποι θα καταλήξουν απελπιστικά φτωχοί αν οι  ιδιοκτήτες των μηχανών ενωθούν κατά της διανομής του πλούτου. Μέχρι τώρα  η κυρίαρχη τάση φαίνεται να είναι η δεύτερη, με την τεχνολογία να  οδηγεί στην όλο και αυξανόμενη ανισότητα." ~ Stephen Hawking

Έλα τώρα ξανά στη γη. Άσε αυτό το νοητικό πείραμα πίσω σου και γίνε άνθρωπος ξανά. Tώρα που έχεις αποκτήσει μια καλύτερη προοπτική της κατάστασης σου, πραγματοποίησε το δεύτερο πείραμα. Σκέψου πως λόγω κάποιας περίεργης διαβολικής σύμπτωσης σκοντάφτεις πάνω σε έναν θησαυρό. Το βασικό στοιχείο εδώ είναι πως αυτό το ατύχημα σου έχει αυτομάτως λύσει το οικονομικό σου πρόβλημα. Δεν χρειάζεται να σε απασχολήσει ποτέ ξανά αυτό το θέμα για όσο ζεις. Τι θα έκανες;

Ξέρω ανθρώπους που απλά θα συνέχιζαν σαν να μην έχει αλλάξει τίποτα, θα συνέχιζαν να εκπλήσσουν τους εξωγήινους φίλους μας τόσο πολύ που ίσως να έβαζαν πορεία για άλλο πλανήτη. Ξέρω ανθρώπους που θα σάστιζαν που δεν θα ήξεραν τι να κάνουν, και που βαθιά μέσα τους θα ένιωθαν πως τους έχει δοθεί μια ανέλπιστη ευκαιρία. Ξέρω ανθρώπους που είναι έτοιμοι από καιρό, που θα έβρισκαν επιτέλους αυτό τον χαμένο χρόνο για να λύσουν όλα τα δύσκολα προβλήματα που τους βασανίζουν το μυαλό και τους κρατάνε άγρυπνους χρόνια τώρα.
<br><br>

> "Ποιο είναι πιο σημαντικό πράγμα στον κόσμο πάνω στο οποίο θα μπορούσες να δουλεύεις αυτή τη στιγμή; ...Κι αν δεν δουλεύεις πάνω σ’ αυτό, γιατί όχι;" ~ Aaron Swartz


<small>*(όπως δημοσιεύτηκε στο [36ο τεύχος](http://chimeres.gr/zine) του fanzine chimeres)*</small>
