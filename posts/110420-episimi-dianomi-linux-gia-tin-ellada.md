title: Επίσημη (πιστοποιημένη) διανομή Linux για την Ελλάδα
date: 2011-04-20 11:23:27
slug: episimi-dianomi-linux-gia-tin-ellada
post_type: post
tags: opensource, greek, opengov
files: mux3.gif, pardus.png, gnulinex.png
---

Σε [προηγούμενο post κατέγραψα](/2011/02/11/%ce%b3%ce%b9%ce%b1%cf%84%ce%af-%ce%b1%ce%bd%ce%bf%ce%b9%cf%87%cf%84%cf%8c-%ce%bb%ce%bf%ce%b3%ce%b9%cf%83%ce%bc%ce%b9%ce%ba%cf%8c-%cf%83%cf%84%ce%bf-%ce%b4%ce%b7%ce%bc%cf%8c%cf%83%ce%b9%ce%bf/) συνοπτικά τους λόγους για τους οποίους το Ανοιχτό Λογισμικό πρέπει να είναι μέσα στις επιλογές της Δημόσιας Διοίκησης. Ελπίζω να ήταν αρκετά πειστικό το άρθρο, ώστε η αμέσως επόμενη ερώτηση να είναι: **“Ωραία! Και πως το κάνουμε αυτό;”**

Τώρα μπορεί να βλέπετε τον τίτλο και να αναρωτιέστε που το πάω. Γι' αυτό το λόγο θα μπω κατευθείαν στο ψητό παραθέτοντας τρία διεθνή (ευρωπαϊκά) παραδείγματα. Τρία παραδείγματα χρήσης Ανοιχτού Λογισμικού στον Δημόσιο Τομέα. Και μάλιστα στο Desktop, εκεί που φαίνεται να υπάρχει η μεγαλύτερη δυσκολία.

<img src="mux3.gif" class="txt" />**Limux-Μόναχο:** Σταδιακή μετάβαση 14.000 desktops στο [LiMux](http://www.muenchen.de/Rathaus/dir/limux/english/147197/index.html). Το LiMux είναι μια διανομή Linux που δημιουργήθηκε για τις ανάγκες της συγκεκριμένης πόλης της Γερμανίας. Έχει πιστοποιηθεί απ' το [TÜV](http://en.wikipedia.org/wiki/Technischer_%C3%9Cberwachungsverein) IT (Technical Inspection Association), που σε ελεύθερη μετάφραση είναι κάτι σαν Ινστιτούτο Πληροφορικής. Αν και πλέον το LiMux έχει ταυτιστεί με το συνολικό project μετάβασης και όχι μόνο με τη διανομή Linux.

<img src="gnulinex.png" class="txt" />**Linex-Εξτρεμαδούρα:** Η τοπική κυβέρνηση της συγκεκριμένης περιφέρειας της Ισπανίας αποφάσισε την υιοθέτηση Ελεύθερου Λογισμικού αρχικά στα Σχολεία και στη συνέχεια σε όλες τις πληροφοριακές υποδομές της. Τη μετάβαση έχει αναλάβει το [Fundecyt](http://www.fundecyt.es/), ένα μη-κερδοσκοπικό ίδρυμα, το οποίο ανέπτυξε το [LinEx](http://en.wikipedia.org/wiki/LinEx) μια διανομή Linux προσαρμοσμένη στις ανάγκες της Εξτρεμαδούρας. Αυτή τη στιγμή θα δυσκολευτείτε αρκετά να βρείτε Desktop PC στις δημόσιες υπηρεσίες της Εξτρεμαδούρας που να τρέχει κάτι διαφορετικό από Linex.

<img src="pardus.png" class="txt" />**Pardus-Τουρκία:** Το [Pardus](http://www.pardus.org.tr/eng/about/) είναι μια διανομή Linux που χρησιμοποιείται προς το παρόν από το Υπουργεί Εθν. Άμυνας της Τουρκίας και εν μέρη απ' το Υπουργείο Εξωτερικών και απ' την Τουρκική Αστυνομία. Η διανομή αναπτύσσεται από το Scientific and Technological Research Council of Turkey, που σε ελεύθερη μετάφραση είναι κάτι σαν το δικό μας Εθνικό Δίκτυο Έρευνας και Τεχνολογίας.

Υπάρχουν κι άλλα παραδείγματα (OpenAmsterdam, Wienux, AZLinux) που κινούνται στο ίδιο μήκος κύματος. Ο κοινός άξονας σε όλες αυτές τις περιπτώσεις είναι η δημιουργία μιας πλήρης διανομή Linux ώστε να καλύπτει όσο το δυνατόν καλύτερα τις εκάστοτε τοπικές ανάγκες.

Θα ήθελα να δω κάτι τέτοιο στην Ελλάδα. Και θα μπορούσαμε να πρωτοτυπήσουμε δημιουργώντας ένα τέτοιο project σε εθνικό επίπεδο, σε αντίθεση με τα περισσότερα παραπάνω που έχουν ξεκινήσει τοπικά (με εξαίρεση ίσως την Τουρκία). Ανάμεσα στα διάφορα "μοντέλα" που έχουν αναπτυχθεί σ' αυτές τις περιπτώσεις θα προτιμούσα κάτι πιο κοντά στο παράδειγμα της Εξτρεμαδούρας. Να αναλάβει δηλαδή ένας μη-κερδοσκοπικός φορέας ή ένα ερευνητικό ίδρυμα τη δημιουργία μιας επίσημης διανομής Linux για τις ανάγκες της Δημόσιας Διοίκησης και της Εκπαίδευσης. Αυτό πρακτικά σημαίνει, πέρα απ' το αυτονόητο να είναι πλήρως εξελληνισμένη, πως θα έχουμε τελικά **μια διανομή προσαρμοσμένη στην Ελληνική πραγματικότητα και έτοιμη με όλες τις εφαρμογές που είναι απαραίτητες** (πχ. για την εκπαίδευση θα μπορούσαν να ενσωματωθούν οι εφαρμογές του Παιδαγωγικού Ινστιτούτου).

Συνοψίζοντας, τι καλύτερο απ' το **να αξιοποιηθούν κρατικοί πόροι** (δηλαδή χρήματα των φορολογουμένων) **και να παραχθεί κάτι με πολλαπλασιαστική αξία για την κοινωνία.** Ένα έργο, που αν αξιοποιηθεί σωστά, θα μπορούσε τόσο να εκσυγχρονίσει τις πληροφοριακές υποδομές του Δημοσίου Τομέα, όσο και να αναδείξει όλα αυτά τα πλεονέκτημα που καταγράψαμε στο [προηγούμενο post](/2011/02/11/%ce%b3%ce%b9%ce%b1%cf%84%ce%af-%ce%b1%ce%bd%ce%bf%ce%b9%cf%87%cf%84%cf%8c-%ce%bb%ce%bf%ce%b3%ce%b9%cf%83%ce%bc%ce%b9%ce%ba%cf%8c-%cf%83%cf%84%ce%bf-%ce%b4%ce%b7%ce%bc%cf%8c%cf%83%ce%b9%ce%bf/).


