title: Θυσίες
date: 2012-02-15 14:04:17
slug: thisies
type: post
tags: political, greek
---

Έχω βαρεθεί να ακούω για τις θυσίες που πρέπει όλοι να κάνουμε προκειμένου να βγει η χώρα απ' το αδιέξοδο, μπλα μπλα μπλα. **Κάνουμε όλοι θυσίες;**

Ας τα πάρουμε απ' την αρχή, ξεκινώντας απ' τον δημόσιο τομέα (αφού μιλάμε για κρίση δημόσιου χρέους δεν θα έπρεπε καν να ασχολούμαστε με τον ιδιωτικό τομέα). **Όποιος εργάζεται ως δημόσιος υπάλληλος**, είτε είναι κλητήρας είτε ανώτατος δικαστικός είτε υπουργός, **είναι δημόσιος λειτουργός.** Βρίσκεται σ' αυτή τη θέση γιατί έχει επιλέξει να προσφέρει τις υπηρεσίες του στην κοινωνία που τον πληρώνει. Συνεπώς πρέπει καταρχήν να παίρνει σίγουρα έναν αξιοπρεπή μισθό. Και έχουμε αρκετά (πλέον περισσότερα) παραδείγματα δημοσίων υπαλλήλων που δεν αμείβονται αξιοπρεπώς για την εργασία που προσφέρουν. Προσωπικά θα δυσκολευόμουν να εμπιστευτώ τα παιδιά μου σε έναν δάσκαλο δημόσιου σχολείου, ο οποίος θα ζούσε με το άγχος της επιβίωσης ή θα έπρεπε να κάνει και δεύτερη δουλειά το απόγευμα. Πολύ απλά δεν θα μπορούσε να είναι ο παιδαγωγός που θα ήθελε να είναι.

Ακριβώς όμως επειδή οι δημόσιοι υπάλληλοι είναι δημόσιοι λειτουργοί, θα περίμενα να μην παίρνουν υπέρογκους μισθούς. Ειδικά μιλώντας με σημερινά δεδομένα (του βασικού μισθού των 390€) δεν μπορούμε να συζητάμε στην ίδια βάση που συζητούσαμε μέχρι χτες. Η λύση είναι απλή. Πλαφόν. **Ο μεγαλύτερος μισθός στον δημόσιο τομέα δεν μπορεί να υπερβαίνει το πενταπλάσιο του κατώτερου μισθού.** Πχ. αν ο χαμηλότερος μισθός δημοσίου υπαλλήλου είναι 1.000€ τότε ο υψηλότερος θα είναι 5.000€, αν ο χαμηλότερος είναι 700€ τότε ο υψηλότερος θα είναι 3.500€, κοκ.

Καταλαβαίνω πως το counterargument είναι πως αυτοί οι μισθοί είναι πολύ χαμηλοί για θέσεις ευθύνης, όπως ο πρόεδρος της τράπεζας της ελλάδος, ο πρωθυπουργός, κλπ, αλλά αν λάβουμε υπόψιν μας τα νέα δεδομένα (του βασικού μισθού των 390€) τότε δεν είναι καθόλου χαμηλοί. Επιπλέον σ' αυτό το σημείο θα μπορούσα να κάνω copy-paste απ' τις ομιλίες του Παπανδρέου ή του Παπαδήμου, και να μιλήσω για τις θυσίες που πρέπει όλοι να κάνουμε σ' αυτή τη δύσκολη συγκυρία, μπλα μπλα μπλα. Όλοι δεν πρέπει να κάνουμε θυσίες; Άλλωστε όλα είναι προσωρινά βρε, όπως ακριβώς και οι περικοπές και τα χαράτσια. Μόλις ορθοποδήσουμε θα τα διορθώσουμε όλα αυτά. **Ή κάνουμε όλοι θυσίες ή κανένας.**

_ΥΓ. Έχω βαρεθεί να ακούω ανθρώπους που βγάζουν >3.000€ να επιχειρηματολογούν υπέρ του μνημονίου. Νισάφι πια._

<blockquote class="twitter-tweet"><p>είσαι &lt;25 και σου λέει ο βολεμένος πασόκος που έπαιρνε μέχρι τώρα 4-5Κ€/μήνα και πλέον κάνει RT Πάσχο και Μπάμπη, να ζήσεις με 400€ (cont)</p>&mdash; George Kargiotakis (@kargig) <a href="https://twitter.com/kargig/statuses/168673487135838208">February 12, 2012</a></blockquote>
<script async src="//platform.twitter.com/widgets.js" charset="utf-8"></script>
